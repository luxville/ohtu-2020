# Referaatti 

 

Referaatti Kalle Ilveksen Helsingin yliopiston Tietojenkäsittelytieteen laitokselle tekemästä 25.04.2014 päivätystä kandidaatintutkielmasta Scrumban-menetelmän käyttö ketterässä ohjelmistokehityksessä. Ketterän ohjelmistokehityksen suosio on lisääntynyt 2000-luvun alussa. Ketteristä menetelmistä suosituimpia ovat olleet Scrum, Kanban ja niiden yhdistelmät, kuten Scrumban. Ketterän ohjelmistokehityksen arvoja ovat muun muassa yksilöiden ja kanssakäymisen pitäminen menetelmiä ja työkaluja tärkeämpänä sekä muutokseen reagoimisen korostaminen verrattuna suunnitelmissa pitäytymiseen. Scrum vastaa näihin, sillä usein käyttäjät ymmärtävät tarpeellisten ominaisuuksien merkityksen vasta ohjelmistoa käyttäessään ja todellisuudessa tarpeet muuttuvat jatkuvasti. Scrumille ominaista on, että työtä tehdään säännöllisissä sprinteiksi kutsutuissa jaksoissa, joiden aikana suoritetaan valittuja tehtäviä valmiiksi. Sprintti koostuu erilaisista tapaamisista, jota ovat sprintin suunnittelu, päivittäinen kokoontuminen, sprintin arviointi ja retrospektiivi. Roolit: tuotteen omistaja, scrum-mestari ja kehittäjät. 

 

Kanbanin tavoitteena on lievittää pullonkauloja sitä mukaa kun niitä ilmenee. Työn etenemistä visualisoidaan, keskeneräisen työn määrää rajoitetaan ja käytänteitä kehitetään jatkuvasti. Kanbanissa ei edellytetä jaksopituuksien määrittelyä. Tietyssä vaiheessa olevia keskeneräisiä töitä saa olla korkeintaan jokin tietty määrä. Kanbanin kehittäjän mukaan keskeneräisten töiden määrän kasvaessa työn laatu heikkenee. 

 

Sekä Scrum että Kanban pyrkivät Lean-ajattelutavan mukaisesti minimoimaan turhan työn tekemistä, uuden työn tekeminen aloitetaan sitten, kun siihen ollaan valmiita. Molemmat myös sallivat muutosten tekemisen ja menetelmien yhdistelemisen. Yhdistelmänä Scrumbanissa hylätään aikarajoitteisuus, joka on haitta varsinkin nopeasti muuttuvissa prosesseissa, ja virtausta hallitaan rajoittamalla jonojen kokoja. Päivittäiset tapaamiset ja säännöllisesti toteutuva suunnittelu yhdessä arvioinnin ja retrospektiivien kanssa kuuluvat Scrumbaniin.  

 

Tapausesimerkkien avulla nostetaan esiin Scrumbanin käytön kannalta olennaisia tekijöitä, joita ovat työnkulun visualisointi, työntekijöiden sitoutuminen yhteisiin tavoitteisiin ja toimintatapoihin samoin kuin toiminnan jatkuva kehittäminen. Sprinttien säännönmukaisuus voi nopeasti muuttuvassa tilanteessa olla ongelma, toisaalta rajoitusten puuttuminen voi aiheuttaa prosessien hidastumista. Olennaista on saada palautetta työn tilaajalta riittävän usein, jotta toimintaa voidaan sen perusteella kehittää jatkuvasti entistä toimivammaksi. 
